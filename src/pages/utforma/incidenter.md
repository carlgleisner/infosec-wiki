---
title: Incidenthantering
description: Den här vägledningen ger stöd till  organisationer i att utveckla sitt  förebyggande arbete med informationssäkerhetsincidenter.
date: 2022-10-09
---

Den här vägledningen ger stöd till  organisationer i att utveckla sitt  förebyggande arbete med informationssäkerhetsincidenter.{% .lead %}

---

## Om incidenthantering

Incidenter kan definieras på olika sätt. En vanlig definition är "en oönskad händelse med negativa konsekvenser". Ibland räknas även sårbarheter som ännu inte lett till negativa konsekvenser in i begreppet. Andra begrepp som används för att beskriva incidenter är till exempel problem, avvikelse, tillbud och oönskad händelse. Dessa begrepp kan också användas för att hålla isär incidenter av olika allvarlighetsgrad. En informationssäkerhetsincident är en incident som inträffar när skyddet av informationen inte är tillräckligt så att informationens konfidentialitet, riktighet eller tillgänglighet påverkas negativt.

De flesta organisationer vill få kännedom om alla typer av incidenter eftersom incidenter av alla slag indikerar att något inte står rätt till. Kunskapen ger organisationen möjlighet att åtgärda uppkomna problem innan situationen förvärras. För att framgångsrikt minska konsekvenserna av incidenter behöver organisationen ha arbetssätt för att hantera alla situationer som avviker från det normala. Det krävs också ett tillåtande klimat i organisationen och att medarbetare uppmuntras att rapportera incidenter.

Informationssäkerhetsincidenter sker idag oftast kopplat till organisationens it-miljö (också kallade it-säkerhetsincidenter) Informationssäkerhetsincidenter kan också ske på grund av felaktig hantering av information utanför it-miljön, till exempel genom borttappade USB-minnen, kvarglömd information på papper eller whiteboards, eller för att någon pratar om något de inte ska.

Att organisationen har ett arbetssätt för incidenthantering är en viktig del i det systematiska informationssäkerhetsarbetet. Incidenthanteringsarbetet handlar om att förbättra organisationens förmåga att minimera risken för att incidenter uppstår, minska incidenters konsekvenser, utreda orsakerna till incidenten och därigenom förbättra skyddet så att liknande incidenter inte inträffar i framtiden.

I en del författningar finns krav på att incidenter av olika slag ska rapporteras till olika myndigheter. För att kunna rapportera behöver organisationen ha ett arbetssätt som stödjer att incidenter upptäcks, bedöms, åtgärdas och utreds samt att det framgår av arbetssättet hur rapporteringspliktiga incidenter rapporteras till rätt myndighet.

Den här vägledningen innehåller stöd i hur arbetet med att utforma, införa och förbättra arbetssätt för att omhänderta incidenter kan genomföras. Vägledningen ger också tips på vad du behöver tänka på när du utvecklar eller förbättrar organisationens arbete med informationssäkerhetsincidenter i relation till annan incidenthantering.

### Ingångsvärden

I ditt arbete med att utforma eller förbättra organisationens hantering av informationssäkerhetsincidenter kan du använda resultaten från samtliga analyser som gjorts i analysfasen (Identifiera och Analysera Organisation, Verksamhet, Risk, Val av säkerhetsåtgärder och Gap).

Du kan också ha nytta av interna regelverk som redan utformats. Utgå från det arbetssätt som din organisation redan har för att hantera informationssäkerhetsincidenter eller andra incidenter, om organisationen har  sådana.

Särskilt användbara delar från Metodstödets steg Utforma är:

- Organisation för informationssäkerhet (Utforma Organisation).
- Informationssäkerhetspolicy, riktlinjer, instruktioner eller andra styrdokument (Utforma Styrdokument).

### Undersök nuvarande arbetssätt

En förutsättning för att förstå om något ska ändras, och i så fall vad, är att undersöka hur organisationen arbetar med informationssäkerhetsincidenter eller om arbetssättet saknas, andra typer av incidenter idag. Börja därför analysera organisationens nuvarande arbetssätt för incidenthantering genom att ställa dig följade frågor:

- Vad ska medarbetare som upptäcker en incident göra? Vet medarbetarna hur de ska agera?
- På vilket sätt hanteras olika incidenter i organisationen?
- Finns det roller definierade och vad ingår i rollens ansvar och mandat?
- Vilka begrepp använder organisationen?
- Hur får de som arbetar med incidenter eller motsvarande kännedom om incidenten?
- Hur samverkar de som hanterar incidenter inom olika områden med varandra?
- Hur arbetar de som åtgärdar och återställer incidenter? Hur är de organiserade?
- Vilka problem finns med nuvarande arbetssätt?
- Om de som arbetar med incidenter inte lyckas åtgärda dessa och dess konsekvenser, har organisationen bestämt hur överlämningen till exempelvis krisorganisationen ser ut?

När du förstår hur organisationen arbetar idag kan du börja utforma, eller förbättra, arbetet med informationssäkerhetsincidenter.

## Arbetssätt för att hantera incidenter

Incidenthantering består inte enbart av det arbete som görs för att lösa en uppkommen situation när en incident redan inträffat. Därför tar den här vägledningen både upp begreppet incidenthantering i det operativa arbetet och det arbete som görs för att utforma, utvärdera och förbättra samtliga arbetssätt som relaterar till informationssäkerhetsincidenter. På så sätt skapas en sammanhållen bild av allt arbete som organisationen gör på informationssäkerhetsområdet för att undvika, avhjälpa och minimera negativa effekter av incidenter samt för att utreda och åtgärda orsaken till incidenter.

I det operativa arbetet med incidenter ingår att

- upptäckta incidenter anmäls i tekniska system eller manuellt av anmälare
- ta emot och bedöma incidenter utifrån organisationens definierade bedömningskriterier
- arbete med att åtgärda incidenter genomförs så att verksamhetens funktion återställs
- utreda orsakerna till incidenter.

I incidenthantering ingår alltså både det arbete som organisationen behöver göra för att utforma och förbättra det operativa arbetet med informationssäkerhetsincidenter och det operativa arbetet i sig.

![Incidenthanteringens olika delar](https://www.informationssakerhet.se/siteassets/metodstod-for-lis/3.-utforma/incidenthanteringens-olika-delar.png 'Incidenthanteringens olika delar')

_Figur 1: Bilden visar på incidenthanteringens olika delar. _

Arbetssättet som beskrivs här är generellt och passar alla organisationer. Omfattningen och innehållet i respektive del behöver varieras och utformas utifrån din organisations behov.

## Utforma ansvar och arbetssätt

För att hanteringen av informationssäkerhetsincidenter ska fungera operativt och kunna följas upp behöver ett antal tydliga funktioner eller roller och dess arbetsuppgifter definieras i incidenthanteringsorganisationen. Det är viktigt att roller, ansvar och mandat är tydliga för att organisationen ska klara av att hantera den stressade situation som en incident kan innebära. I listan finns exempel på funktioner och en beskrivning av deras arbetsuppgifter.
